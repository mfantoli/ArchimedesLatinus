Propositio XIX. Si lineam spiralem in secunda revolutione descriptam aliqua linea recta in illius termino contingat et ab initio lineae spiralis ducatur aliqua recta super lineam quae est initium revolutionis constituta ad angulos rectos , illa coincidet cum contingente et linea recta quae media erit inter contingentem et initium lineae spiralis dupla esse probatur circumferentiae circuli secundi. Esto itaque abcdh linea spiralis in prima revolutione descripta et het in secunda et hkg circulus primus et tmn secundus. Sit autem tf quaedam linea contingens lineam spiralem in puncto t et fa ducta ad angulos rectos super ta coincidet autem ipsa lineae tf cum sit ostensum angulum atf esse acutum. Ostendendum itaque est af rectam duplam esse circumferentiae circuli tmn. Nam si non est ei dupla aut plus aut minus quam dupla erit eiusdem.Esto prius si esse potest plusquam dupla et sumatur al recta minor af recta et maior quam dupla circumferentiae circuli tmn. Est iam circulus quidam tmn et in circulo linea data tn minor diametro et quam habet ta ad al maior est proportione quam habet dimidia tn ad perpendicularem ab a centro ad ipsam ductam. Potest igitur ad a educi as ad tn extractam ita ut media inter tn extractam et circumferentiam quae sit , rs habeat ad tr eam proportionem quam ta ad al ; secet autem as circulum in puncto r et lineam spiralem in puncto q et permutatim eandem habebit proportionem rs ad ta quam tr ad al ipsa ; tr ad al minorem proportionem habet quam tr circumferentia ad duplam circumferentiae circuli tmn , nam tr linea recta minor est tr circumferentia. Recta vero al maior est quam dupla circumferentiae circuli tmn , minorem ergo habet proportionem rs ad ar quam tr circumferentia ad duplam circumferentiae circuli tmn , tota igitur sa ad ar minorem proportionem habet quam tr circumferentia cum circumferentia circuli tmn bis sumpta ad circumferentiam circuli tmn bis sumptam.Quam autem proportionem habent dictae circumferentiae , eam habet qa ad at hoc enim ostensum est , minorem ergo proportionem habebit as ad ar quam qa ad ta quod esse non potest.Non est igitur af plus quam dupla circumferentiae circuli tmn. Similiter autem ostendetur quod neque minor quam dupla illius esse potest , quare constat duplam esse.Ostendendum quoque si lineam spiralem in quacunque revolutione descriptam recta quaedam contigerit in termino illius et ab initio lineae spiralis ducatur super lineam quae est revolutionis initium linea recta ad angulos rectos ipsa coincidet contingenti et multiplex est circumferentiae circuli secundum revolutionem numerum nominati eodem numero et ipsa multiplex nominata. Propositio XX.Si lineam spiralem in prima revolutione descriptam linea recta contingat non in termino ipsius et a puncto contactus ad initium lineae spiralis recta ducatur et initio lineae spiralis posito centro describatur circulus secundum intervallum lineae ductae , ab initio autem lineae spiralis quaedam recta ducatur super lineam revolutionis initium ad angulos rectos constituta ipsa cum contingente concurret et linea inter huiusmodi concursum et initium lineae spiralis media aequalis est circumferentiae circuli descripti quae inter punctum contactus et sectionis punctum comprhenditur in quo puncto circulus descriptus secat lineam initium revolutionis cum in precedentium parte circumferentia sumatur a puncto quod situm est in revolutionis initio. Esto linea spiralis in qua abcd in prima revolutione descripta et contingat eam aliqua recta def in puncto d ab ipso vero d ad initium lineae spiralis ducatur linea da et centro a describatur circulus secundum intervallum ad qui sit dmn. Secet autem hic initium revolutionis in puncto k , ducatur autem fa ad ad secundum angulos rectos.Quod autem ipsa concurret cum contingente manifestum est quod vero fa recta sit aequalis kmnd circumferentiae est demonstrandum.Nam si non vel maior vel ea minor existet.Esto primum maior si esset potest.Sumatur autem quedam recta la minor recta fa maior circumferentia kmnd.Rursus circulus est kmn et in circulo recta dn minor diametro data et proportio quam habet da ad al maior est ea quam habet dimidia dn ad perpendicularem a centro super ipsam dn ductam.Potest igitur a puncto a educi ae ad ipsam nd extra ductam ita ut er ad dr eam habeat proportionem quam da ad al.Minorem ergo proportionem habet er recta ad ra quam dr ad kmd circumferentia ad circumferentiam.Quare et ae ad ar minorem habebit proportionem quam kmr circumferentia ad kmd circumferentiam quam autem proportionem habet kmr circumferentia ad kmd circumferentiam eam habet qa ad ipsam ad quare minorem proportionem habebit ea ad ar quam qa ad ipsam da quod esse non potest.Non erit igitur fa maior circumferentia kmd.Similiter autem eis quae antea dicta sunt ostendetur quod neque minor est illa quare aequalem illi esse necesse est.Eodem autem modo ostendetur et si lineam spiralem in secunda revolutione descriptam recta contingat non in termino illius et ceterae ut prius disponantur quod linea recta media inter contingentem et initium lineae spiralis aequalis est toti circuli descrpti circumferentiae et insuper circumferentiae inter dicta puncta deprhensae totiens sumptae quotiens revolutio facta fuerit.Item si lineam spiralem in quacunque revolutione descriptam aliqua recta contingerit non in termino ipsius et ceterae disponantur ut supra quod recta media inter dicta puncta multiplex existit circumferentiae circuli descripti secundum numerum uno minorem eo secundum quem revolutio facta fuerit et dicta et insuper media inter dicta puncta aequalis est dictae circumferentiae similiter sumptae.